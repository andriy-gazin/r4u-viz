###Підтримка політики Президента в парламенті падає

Про це свідчить аналіз даних проекту "Вони голосують для тебе" від Громадянської мережі "Опора".

**Що мається на увазі під "політикою Президента"?**

Політика це сукупність голосувань у Верховній раді, об’єднаних певним критерієм - скажімо, тематикою чи проблематикою, або ж авторством. В нашому випадку політика ["за політичний курс Президента"](https://rada4you.org/policies/40) - це сукупність голосувань за ініціативи Петра Порошенка. В політику входять 204 голосування від листопада 2014 року до лютого 2017 року.

**Що свідчить про падіння підтримки політики Президента?**

Від сесії до сесії зростає кількість голосувань, на котрих кількість голосів "за" не перевищує 225. На першій пленарній сесії Верховної ради восьмого скликання лише одне голосування з 13, що входять до політики "за політичний курс Президента", не набрало 225 голосів. На другій - лише 5 з 56. На третій - вже 14 з 39, на четвертій - 14 з 36, на п’ятій 22 з 45, а на шостій вже 9 з 15.

![голосування в часі](https://github.com/andriy-gazin/r4u-viz/raw/master/divisions.png)

Загалом 204 голосувань, що входять в політику "За політичний курс Президента" не підтриманими залишились 65. Найменше голосів "за" - 72 - отримало голосування "Поіменне голосування про проект Закону про ратифікацію Угоди між Україною та Європейським Союзом щодо статусу Консультативної місії Європейського Союзу з реформування сектору цивільної безпеки України (КМЄС в Україні) (№0003) - за основу та в цілому"

**Хто є найбільшими противниками та прихильниками політики Президента?**

Найбільшими прихильниками політики Президента виявилась фракція партії "Народний фронт". Депутати цієї фракції голосують в середньому за 89.8% ініціатив Петра Порошенка. На другому місці - фракція партії Блок Петра Порошенка із показником в 87.3%. 

![підтримка в розрізі фракцій](https://github.com/andriy-gazin/r4u-viz/raw/master/agreement.png)

Фракції Радикальної партії Олега Ляшка та партії "Батьківщина" погоджуються із законопроектами глави держави у 81.7% та 81.4% випадків відповідно. Показник "Самопомочі" - 79.3%. 

Позафракційні депутати готові підтримати президента у 73.1%.  Група "Воля народу" лояльна до ініціатив Петра Порошенка у 70.6%, фракції партії “Відродження” - 67.2%. Найменше за президентські ініціативи передбачувано голосує "Опоблок" - 57.3%. 

В межах фракціїї Блоку Петра Порошенка найменше політику Президента підтримують Віталій Чепинога (індекс підтримки 55%), Олексій Савченко (67%) та Вадим Нестеренко (67%). Найбільше - Павло Розенко (100%), Сергій Квіт (100%) та Юрій Стець (100%).




